---
title: Bromma handlar inte om direktörsflyget
date: "2014-12-03"
tags: [politik,bromma,flygplan]
description: Läste Aftonbladets ledarsida i måndags. Jag får alltid känslan av att vi lever i helt olika världar när jag läser den. Nu handlade det om Bromma flygplats. Daniel Swedin skriver om flygplatsen som om den bara är till för direktörer.
---
Läste Aftonbladets ledarsida i måndags. Jag får alltid känslan av att vi lever i helt olika världar när jag läser den. Nu handlade det om Bromma flygplats. Daniel Swedin skriver om flygplatsen som om den bara är till för direktörer. Ursäkta men har Swedin missat alla protester från s-kommunalråd runt om i landet? Deras protester beror knappast på att de ca 2 miljoner resor som sker på Bromma/år görs av direktörer.

Deras protester beror på att de inser att många av deras invånare är beroende av väl fungerande kommunikationer till Stockholm. De inser att många jobb skulle påverkas, företags konkurrenskraft skulle påverkas, om Bromma läggs ner. För utan Bromma försämras tillgängligheten till Stockholm från många kommuner i landet. Det har även <a href="http://www.chamber.se/nyheter/brommastopp-vacker-folkstorm-i-sverige-2.htm" rel="nofollow">allmänheten</a> insett.

För Bromma handlar om jobb, i landet och i Stockholm. Men inte ett ord om detta i Aftonbladet. Hur kan en ledarskribent på en s-märkt tidning missa protester från s-kommunalråd som Niklas Nordström och Lars Stjernkvist, för att bara välja två ganska välkända s-profiler.
Nej Bromma handlar inte om direktörsflyget. Bromma handlar om att hela Sverige ska leva.
